<!DOCTYPE html>
<html lang="zh">
  <head>
    <meta charset="UTF-8">
    <title>應詔統籌全局摺</title>
    <meta name="viewport" content="width=device-width, initial-scale=1">
    <link rel="stylesheet" type="text/css" href="/zhuhestyle.css" media="screen">
    <link rel="stylesheet" type="text/css" href="/zhuhelight.css" media="screen">
  </head>
  <body>
    <section class="page-header">
      <h1 class="project-name">ChuHo</h1>
      <h2 class="project-tagline">chuho|Republic Of China</h2>
      <a href="/t" class="btn">輕聽</a>
    </section>
    <section class="main-content">
<div class="zw">
<h3><span aria-hidden="true"></span>應詔統籌全局摺</h3>
應詔統籌全局摺「上清帝第六書」</p>
</div><div class="zw">作者：康有為</p>
</div><div class="zw">光緒二十四年 正月初八日「西曆1898年1月29日」具奏</p>
</div><div class="zw">奏為應詔陳言，乞統籌全局以救危立國，恭摺仰祈聖鑒事：
</div><div class="zw">竊頃者德人割據膠州，俄人窺伺旅大，諸國環伺，岌岌待亡。自甲午（光緒二十年，1894年）和議成後，臣累上書，極陳時危，力請變法，格未得達。旋即告歸，土室撫膺，閉門泣血。未及三年，遂有茲變。臣萬里浮海，再詣闕廷，荷蒙皇上不棄蒭蕘，特命總理各國事務王大臣傳詢，問以大計，覆命具摺上陳，並宣取臣所著日本變政考俄大彼得變政考，進呈御覺。此蓋歷朝未有之異數，而大聖人采及葑菲之盛德也。臣愚何人，受此殊遇，遭際時艱，敢不竭盡其餘，以備採擇。
</div><div class="zw">臣聞方今大地守舊之國，未有不分割危亡者也。有次第脅割其土地人民而亡之者，波蘭是也。有盡取其利權，一舉而亡之者，緬甸是也。有盡亡其土地人民而存其虛號者，安南是也。有收其利權而後亡之者，印度是也。有握其利權而徐分割而亡之者，土耳其埃及是也。我今無士、無兵、無餉、無船、無械，雖名為國，而土地、鐵路、輪船、商務、銀行，惟敵之命，聽客取求，雖無亡之形，而有亡之實矣。後此之變，臣不忍言。觀大地諸國，皆以變法而強，守舊而亡，然則守舊開新之效，已斷可覩矣。以皇上之明，觀萬國之勢，能變則全，不變則亡，全變則強，小變仍亡。皇上與諸臣誠審知其病之根源，則救病之方，即在是矣。
</div><div class="zw">夫方今之病，在篤守舊法而不知變，處列國競爭之世而行一統垂裳之法。此如巳夏而衣重裘，涉水而乘高車，未有不病暍而淪胥者也。大學言：「日新又新」。孟子稱：「新子之國」。論語：「孝子毋改父道，不過三年」。然則三年之後，必改可知。夫物新則壯，舊則老！新則鮮，舊則腐；新則活，舊則板；新則通，舊則滯：物之理也。法既積久，弊必叢生，故無百年不變之法。況今茲之法，皆漢唐元明之敝政，何嘗為祖宗之法度哉？又皆為胥吏舞文作弊之巢穴，何嘗有絲毫祖宗之初意哉？今托於祖宗之法，固已誣祖宗矣。且法者所以守地者也，今祖宗之地既不守，何有於祖宗之法乎？夫使能守祖宗之法，而不能守祖宗之地，與稍變祖宗之法，而能守祖宗之地，孰得孰失，孰重孰輕，殆不待辨矣。雖然，欲變法矣，而國是未定，衆論不一，何從而能舍舊圖新哉？
</div><div class="zw">夫國之有是，猶船之有舵，方之有針，所以決一國之趨向，而定天下之從違者也。若針之子午未定，舵之東西遊移，則徘徊莫適，悵悵何之，行者不知所從，居者不知所往，放乎中流而莫知所休，指乎南北而莫知所極，以此而駕橫海之大航，破滔天之巨浪，而適遭風沙大霧之交加，安有不沈溺者哉？今朝廷非不稍變法矣。然皇上行之，而大臣撓之，才士言之，而舊僚攻之，不以為用夷變夏，則以為變亂祖制，謠謗並起，水火相攻，以此而求變法之有效，猶卻行而求及前也，必不可得矣。皇上既審時勢之不能不變，知舊法之不能不除，臣請皇上斷自聖心，先定國是而已。國是既定矣，然下手之方，其本末輕重，剛柔緩急不同，措置之宜，其規模條理，綱領節目大異，稍有乖誤，亦無成功。
</div><div class="zw">臣愚嘗斟酌古今，考求中外，唐虞三代之法度至美，但上古與今既遠，臣願皇上日讀孟子，師其愛民之心，漢唐宋明之沿革可采，但列國與一統迥異，臣願皇上上考管子，師其經國之意。若夫美法民政，英德憲法 ，地遠俗殊，變久跡絕，臣故請皇上以俄大彼得之心為心法，以日本明治之政為政法也。然求其時地不遠，教俗略同，成效已彰，推移即是，若名書佳書，墨蹟尚存，而易於臨摹，如宮室衣裳，裁量恰符，而立可鋪設，則莫如取鑒於日本之維新矣。
</div><div class="zw">日本之始也，其守舊攘夷與我同，其幕府封建與我異，其國君守府，變法更難，然而成功甚速者，則以變法之始，趨向之方針定，措置之條理得也。考其維新之始，百度甚多，惟要義有三：一曰大誓群臣以定國是，二曰立封策所以徵賢才，三曰開制度局而定憲法。其誓文在決萬機於公論，采萬國之良法，協民國之同心，無分種族，一上下之議論，無論藩庶，今群臣咸誓言上表，革面相從，於是國是定而議論一矣。召天下之徵士貢士，咸上書於對策所，五日一見，稱旨者擢用，於是下情通而群才進矣。開制度局於宮中，選公卿諸侯大夫及草茅才士二十人充總裁，議定參預之任，商榷新政，草定憲法，於是謀議詳而章程密矣。日本之強，效原於此。
</div><div class="zw">皇上若決定變法，請先舉三者。大集群臣於天壇太廟，或御乾清門，詔定國是，躬申誓戒，除舊布新，與民更始。今群臣具名上表，咸革舊習，黽勉維新，否則自陳免官，以激厲眾志。一定輿論，設上書處於午門，日輪派御史二人監收，許天下士民，皆得上書。其群僚言事，咸許自逹，不得由堂官代遞，以致阻撓。其有稱旨者，召見察問，量才擢用，則下情咸通，群才輻輳矣。設制度局於內廷，選天下通才十數人，入直其中，王公卿士，儀皆平等，略如聖祖設南書房，世宗設軍機處例。皇上每日親臨商榷，何者宜增，何者宜改，何者當存，何者當刪，損益庶政，重定章程，然後敷布施行，乃不謬紊。
</div><div class="zw">近泰西政論，皆言三權：有議政之官，有行政之官，有司法之官。三權立，然後政體備。以我朝論之，皇上則為元首，百體所從，軍機號為政府，出納王命，然跪對頃刻，未能謀議，但為喉舌之司。未當論思之寄。若部寺督撫，僅為行政之官，譬於手足，但供奔持，豈預謀議。且部臣以守例為職，而以新政與之議，事既違例，勢必反駁而已，安有以手足而參謀猷哉？近者新政，多下總署，總署但任外交，豈能兼營商務？況員多年老，或兼數差，共議新政，取決俄頃，欲其詳美，勢必不能。若御史為耳目之官，刑曹當司法之寄，百官皆備，而獨無左右謀議之人，專任論思之寄。然而新政之行否，實關軍國之安危。而言者妄稱施行，主者不知別擇，無專司為之討論，無憲法為之著明，浪付有司，聽其抑揚，惡之者駁詰而不行，決之者倉卒而不盡，依違者狐疑而莫定，從之者條書而不詳。是猶范人之形，有頭目手足口舌身體，而獨無心思，必至冥行蹢埴，顛倒狂瞀而後已。以此而求新政之能行，豈可得哉？故制度局之設，尤為變法之原也。然今之部寺，率皆守舊之官，驟與改革，勢實難行，既立制度局總其綱，宜立十二局分其事：
</div><div class="zw">一曰法律局。外人來者，自治其民，不與我平等之權利，實為非常之國恥。彼以我刑律太重而法規不同故也。今宜采羅馬及英美德法日本之律，重定施行，不能驟行內地，亦當先行於通商各口。其民法、民律、商法、市則、舶則、訟律、軍律、國際公法，西人皆極詳明，既不能閉關絕市，則通商交際勢不能不概予通行。然既無律法，吏民無所率從，必致更滋百弊。且各種新法，皆我所夙無、而事勢所宜，可補我所未備。故宜有專司，採定各律，以定率從。
</div><div class="zw">二曰度支局。我國地比歐洲，人數倍之，然患貧實甚，所入乃下等於智利希臘小國，無理財之政故也。西人新法，紙幣、銀行、印稅、證券、訟紙、信紙、煙酒稅、礦產、山林、公債，皆致萬萬，多我所無，宜開新局專任之。
</div><div class="zw">三曰學校局。自京師立大學，各省立高等中學，府縣立中小學及專門學，若海、陸、醫、律、師範各學，編譯西書，分定課級，非禮部所能辦，宜立局而責成焉。
</div><div class="zw">四曰農局。舉國之農田、山林、水產、畜牧，料量其土宜，請求其進步改良焉。
</div><div class="zw">五曰工局。司舉國之製造機器美術，特許其新制而鼓厲之，其船舶、市場、新造之橋樑、堤岸、道路成屬焉。
</div><div class="zw">六曰商局。舉國之商務、商學、商會、商情、商貨、商律，專任請求激厲之。
</div><div class="zw">七曰鐵路局。舉國之應修鐵路，繪圖、定例權限咸屬焉。
</div><div class="zw">八曰郵政局。舉國皆行郵政以通信，命各省府縣鄉，咸立分局，並電線屬焉。
</div><div class="zw">九曰礦務局。舉國之礦產、礦稅、礦學屬焉。
</div><div class="zw">十曰游會局。凡舉國各政會、學會、教會、遊歷、遊學各會，司其政律而鼓舞之。
</div><div class="zw">十一曰陸軍局。選編國民為兵，而司其教練。二曰海軍局。治鐵艦練軍之事。
</div><div class="zw">十二局設，庶政可得而舉矣。然國政之立，皆以為民，民政不舉，等於具文而已。
</div><div class="zw">夫地方之治，皆起於民。而縣令之下，僅一二簿尉雜流，未嘗托以民治。縣令重任而選賤，俸薄而官卑，自治獄催科外，餘皆置之度外。其上乃有藩臬道府之轄，經累四重，乃至督撫，而後達於上。藩臬道府，拱手無事，皆為冗員，徒增文書費厚祿而已。一省事權，皆在督撫，然必久累資勞，乃至此位，地大事繁，年老精衰，舊制且望而生畏，望其請求新政而舉行之，必不可得。向者興學堂、農商之詔累下矣，而各直省多以空文塞責，亦可見矣。日本以知縣上隸於國，漢制百郡以太守達天子。我地大不能同日本，宜用漢制，每道設一民政局，妙選通才，督辦其事。用南書房及學政例，自一品至七品京朝官，皆可為之。准其專摺奏事，體制與督撫平等。用出使例，聽其自辟參贊隨員，俾其指臂收得人之助。其本道有才者，即可特授，否則開缺另候簡用，即以道缺給之。先撥厘稅，俾其創辦新政。每縣設民政分局督辦，派員會同地方紳士治之，除刑獄賦稅暫時仍歸知縣外，凡地圖、戶口、道路、山林、學校、農工、商務、衛生、警捕，皆次第舉行。三月而備其規模，一年而責其成效。如此則內外並舉，臂指靈通，憲章草定，奉行有準，然後變法可成，新政有效也。若夫廣遣親王大臣遊歷以通外情，大譯西書、遊學外國以得新學，厚俸祿以養廉恥，變通科舉以育人才，皆宜先行者。
</div><div class="zw">猶慮強鄰四逼，不能容我從容圖治也。且我民窮國匱，新政何以舉行？聞日本之變法也，先行紙幣，立銀行，財源通流，遂以足維新之用。今宜大籌數萬萬之款，立局以造紙幣，各省分設銀行，用印度田稅之法，仿各國印花之稅，我地大物博，可增十倍。然後郡縣徧立各種學堂，沿海皆設武備學院，大購鐵艦五十艘，急練民兵百萬，則氣象丕變，維新有圖，雖不敢望自強，亦庶幾可以自保。
</div><div class="zw">臣愚夙夜憂國，統籌大局，思之至詳。其能舉而行之，惟皇上之明；其不能舉而行之，惟諸臣之罪。時阽國危，謹竭愚誠，伏乞皇上聖鑒。謹呈。
</div><div class="zw">
<h3><span aria-hidden="true"></span>朱賀的聯絡方式</h3>
<p>電子郵箱：zhuhe@zhuhe.tw</p></div>
    </section>
  </body>
</html>
